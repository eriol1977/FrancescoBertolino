<article>
    <header>
        <p class="article_title">Nahash</p>
        <p class="article_subtitle">(4/6)</p>
    </header>
    <section>
        <p>- Vai.</p>
        <p>Veleno mi obbedì all'istante, scivolando tra le sbarre del giardino. Il suo corpo sinuoso, che io cavalcavo con la mente alla stregua di un bizzarro cavaliere di rettili, strisciò sul marmo gelido del pavimento della sala. Assaporai la sensazione, per quanto confusa e filtrata dai sensi alieni del serpente. Era la prima volta che mi avventuravo in libertà per la villa di Adam, fuori dalla mia prigione.</p>
        <p>Lasciai che Veleno varcasse la grande sala spoglia per cercare istintivamente protezione tra i vasi di felci allineati lungo la parete. In quei primi momenti non provai neppure a imporgli la mia volontà, impegnato com'ero a godermi il viaggio. La vista del serpente era ben sviluppata e mi permise di notare dettagli impensati, visibili soltanto a chi trascorra la propria esistenza strisciando rasoterra: piccole crepe, grumi di terra e sporcizia, avanzi di cibo, pelame, minuscoli insetti...</p>
        <p>La lingua guizzante del mio alter ego captava nell'aria e sul suolo stimoli chimici che la mia mente non era in grado di processare, se non per le emozioni intense e viscerali che mi causavano. Percepivo ogni minima vibrazione del suolo, riuscivo a distinguere infime divergenze di temperatura, però ero completamente sordo. La natura distribuisce i suoi doni con grande equilibrio, per evitare che una specie abbia i mezzi di sopraffare tutte le altre.</p>
        <p>Era il momento di mettere all'opera il mio personale dono.</p>
        <p>Disegnai nella mente di Veleno - non saprei quale altro verbo usare - i segnali termici della presenza di una preda sullo scalone di  marmo che conduceva al piano superiore, affinché lui la seguisse spinto dal suo istinto di cacciatore. I gradini erano alti e lisci, abbastanza da mettere in difficoltà la mia “cavalcatura”, ma con il giusto stimolo riuscii a portare a termine l’impresa. Il corridoio, sul quale si aprivano diverse porte a coppie, era buio e silenzioso, a conferma della mia speranza che a quell'ora stessero tutti dormendo.</p>
        <p>Non mi restava che scegliere.</p>
        <p>Non ebbi fortuna con le due prime porte, entrambe chiuse. La terza era accostata. Veleno si incuneò nello spiraglio senza particolari rimostranze, attratto quanto me dai vistosi segnali di presenze vive e calde. La stanza era piccola, rischiarata dalla luce tenue che spioveva da una finestra aperta. Due sagome giacevano sui letti, scoperte per far fronte al calore dell’estate. Riconobbi subito la forma rattrappita e gobba, e quella striata dalle lingue di metallo: i miei fratelli adorati, Shem e Caleb.</p>
        <p>Veleno si avvicinò al primo, mi donò una panoramica del suo volto avvizzito che storceva le labbra in una smorfia di piacere, perso in chissà quale onirico delirio. Sul volto di Caleb, invece, la stolida fissità del bronzo perdurava addirittura nel sonno. Quando le strisce di metallo brunito che lo divoravano a poco a poco avessero vinto la loro annosa guerra contro pelle e carne, mio fratello sarebbe diventato tale e quale alle statue che ammiravo sugli olo-libri.</p>
        <p>Morivo dalla voglia di affondare i miei canini avvelenati in uno di quei corpi, ma quale avrei scelto? La brama di Veleno stava ormai per sopraffare il mio stesso desiderio, quando mi resi conto che avrei avuto un unico morso a disposizione, prima che si scatenasse un putiferio. Quale sarebbe stata la reazione al mio gesto? Uno dei due sarebbe caduto preda delle convulsioni - dolce spettacolo! - ma l’altro...</p>
        <p>Decisi di tenere a freno il mio appetito di vendetta, anche se non fu facile arrestare l’entusiasmo del mio avatar a scaglie. Soffocai il rimpianto per quella rinuncia e indirizzai Veleno a un’allettante cavità nella parete, l’inizio del tunnel tenebroso di un condotto d’aria. Lo seguimmo guidati soltanto dal tatto, dal gusto e dall'odorato, che per mia sorpresa riuscivano a produrre immagini della realtà ricche e complete, anche più di quelle a cui ero avvezzo usando solo il senso della vista.</p>
        <p>Mi feci strada tra monticelli di polvere, rifiuti - un bottone, una penna, l’occhio di una bambola, una crosta di formaggio - e diverse piccole creature dalla corazza chitinosa e le fauci schioccanti, nessuna delle quali osò sbarrarmi il passo. Il condotto curvò un paio di volte ad angolo retto, sino a sbucare in una stanza ancor più piccola della prima. Nel mezzo troneggiava un letto di squisita fattura, dipinto con motivi allegri. Sul materasso, un volto candido sbucava da una morbida coltre di lenzuola, la folta chioma bionda sparsa sul cuscino di piume.</p>
        <p>Un braccio pendeva mollemente fuori dal letto, il polso delicato a una spanna d’altezza da terra.</p>
        <p>Fu come un faro per i sensi acuti di Veleno, e io lo lasciai fare. Tevani era sola nella stanza. Quanto avrei desiderato trovarmi lì la mattina successiva, quando avrebbero scoperto il suo corpo rigido e pallido, prosciugato dalla morte! La fame era tanta che neanche mi posi il problema dei segni dei morsi nella carne, che avrebbero condotto ogni sospetto a Veleno e quindi a me, col rischio di incorrere in una tremenda punizione - forse la stessa morte che stavo per donare a mia sorella. Alla fame, però, non si comanda. Strisciai avanti silenzioso, già pregustando il sapore ferroso del sangue.</p>
        <p>Inconcepibile, inammissibile, una mano forte mi acciuffò per la cervice e mi sollevò da terra, giusto nell'attimo in cui spalancavo le mie fauci. Mi rigirai di scatto, pronto a scagliare la mia giusta collera su chi intendeva privarmi del mio premio, e mi trovai a fronteggiare il severo volto d’ebano di Anasia. I suoi occhi cerulei mi trapassarono con dura indignazione, il canto soave che le usciva dalle labbra mi privò di ogni controllo. Sentii le membra di Veleno afflosciarsi nella stretta delle dita affusolate, poi di botto mi ritrovai disteso a terra nella gabbia, di nuovo io, di nuovo Nahash, una tremenda scheggia di dolore a obliterarmi ogni pensiero dalla mente.</p>
        <p>Strisciai sul suolo come se fossi ancora serpe, in preda agli spasmi che scaturivano dalla mia mente come onde. Avvertii i passi leggeri dei piedi nudi di mia sorella, sollevai il capo e la vidi assisa davanti alle sbarre, dove con premura quasi materna poggiò Veleno a terra, restituendolo al suo regno e a me, il reggente prigioniero.</p>
        <p>- Che il dolore ti serva di castigo - disse Anasia, lanciandomi uno sguardo amareggiato.</p>
        <p>Non mi accusò del tremendo crimine che aveva interrotto sul più bello, non mi minacciò in modo alcuno. Mi fece invece una proposta.</p>
        <p>- Sei in grado di controllare i tuoi istinti e i tuoi poteri? Di nasconderli a occhi indiscreti?</p>
        <p>Mi chiesi come avesse fatto a scoprire ogni cosa su di me, ma era una domanda sciocca: l’essenza delle facoltà di Anasia era legata alle vibrazioni e alle alterazioni del mondo animale, di cui Veleno faceva senza dubbio parte. Doveva aver sentito e capito tutto, fin dalle mie prime esperienze di dominio della mente.</p>
        <p>- Allora? - ripeté.</p>
        <p>Io annuii con decisione. Lei mi osservò pensosa per un po’, prima di alzarsi e raddrizzare le gambe flessuose.</p>
        <p>- Se non ci riuscirai - disse - ti uccideranno.</p>
        <p>La mia espressione di sgomento fu eloquente, perché Anasia mi confortò con un sorriso.</p>
        <p>- Non preoccuparti, non dirò nulla. Spetterà a te non commettere altre sciocchezze come quella di stasera. Me lo prometti?</p>
        <p>Annuii di nuovo.</p>
        <p>Il mattino dopo, quando mi svegliai con un forte mal di testa e ricordi confusi della mia disavventura notturna, venni subito colpito dai suoni che permeavano lo spazio della gabbia. Scostai le fronde del mio giaciglio e mi ritrovai nel mezzo di una miriade di rettili multicolore, venti, trenta, forse più. C’erano serpi, lucertole, testuggini e gechi, di svariate forme e dimensioni, chi su un tronco, chi sotto una pietra, chi a crogiolarsi nel bel mezzo dell’erba verde, ognuno intento a comportarsi come se vivesse in quel giardino.</p>
        <p>Alzai uno sguardo stranito su Anasia e Adam che mi osservavano da fuori.</p>
        <p>- Un po’ di compagnia ti servirà - disse lei - purché tu faccia sempre il bravo.</p>
        <p>Sentii il mio cuore esplodere di gioia.</p>
        <p>Mio padre mugugnò qualcosa e se ne andò scuotendo il capo. Quando fu certa di non essere osservata, Anasia aggrottò la fronte e con lo sguardo mi inchiodò alle mie responsabilità.</p>
        <p>- Ricorda sempre la tua promessa.</p>
        <p>Io le sorrisi, felice come non mai, mentre il mio sguardo riposava sulla schiena di mio padre che si allontanava.</p>
        <p>Mi attendeva un gran lavoro con i miei nuovi ospiti. Dovevo conoscerli, capirli, addestrarli.</p>
        <p>Avrei atteso il giorno che Anasia fosse lontana. E nel cuore della notte, gli abitanti della casa si sarebbero destati al suono delle loro stesse urla.</p>
    </section>
</article>