<article>
    <header>
        <p class="article_title">Nahash</p>
        <p class="article_subtitle">(6/6)</p>
    </header>
    <section>
        <p>Sono giorni che ci trasciniamo da un nascondiglio all’altro, braccati come cani rabbiosi. Potrei anche essere felice, è la prima volta in tutta la mia squallida esistenza che esco all’aria aperta e ammiro con i miei occhi le meraviglie della Città Mondo. Potrei, dico, se Anasia non mi avesse tramutato in questo mostro inutile, costretto a strisciare dietro i suoi talloni o a farmi trasportare in braccio come un poppante.</p>
        <p>Lo so, lo so, le devo la vita. Ma è vita, in fondo?</p>
        <p>A giudicare dalle occhiate dei miei fratelli, se di vita si tratta, appartiene agli ultimi gradini della scala, tra lombrichi e scarafaggi, nella categoria “calpestami”. Cerco di prenderla con ironia, per non impazzire, per non gettarmi nella prima bocca di scolo aperta nel vuoto e pregare che i liquami delle fogne mi donino una gloriosa morte.</p>
        <p>E perché mai continuo a definirmi io? ‘Io’ non esiste più, siamo noi due adesso, Veleno e Nahash, miseri naufraghi nella stessa barca mezza sfondata. Siamo sconvolti e terrorizzati.  Abbiamo fame, sempre fame. Abbiamo il caos dentro la mente.</p>
        <p>Strisciamo sull’asfalto freddo, trasciniamo il peso della nostra testa umana su uno stuolo di minuscole zampette. Il lezzo di montagne di immondizia e oli bruciati ci offende le narici, la nostra lingua guizza da un sapore orrendo all’altro, senza speranza. Gli edifici qui sono più bassi e vecchi, muri crepati, balconi sghembi, piogge improvvise di tegole e mattoni. Il cielo è oscurato dal basamento dei livelli superiori, come gli strati di una torta fatta di metallo, plastica e cemento. Non assomiglia neanche un po’ al distretto dove la nostra fuga ha avuto inizio, quando ci siamo lasciati alle spalle casa e padre.</p>
        <p>Speriamo sia crepato in modo molto doloroso, quel bastardo. Ogni lamento di Kain e Abel, ogni urlo rabbioso di Caleb, li traduciamo in gioia e risate soffocate. Il maledetto ha avuto quel che gli spettava. Augurerei la stessa fine ai miei attuali compagni di fuga, ma questo causerebbe anche la mia morte... la nostra morte... dannazione, com’è confuso!</p>
        <p>I nostri fratelli sanno combattere, questo glielo riconosciamo. Ogni volta che gli sbirri corazzati del Governo credono di averci messi con le spalle al muro, finiscono per doversene pentire. A volte, poi, partiamo anche all’attacco. Ieri ci serviva cibo, il distributore più vicino era guardato a vista da una dozzina di mercenari armati fino ai denti. Cosa preziosa, gli alimenti, ai livelli infimi della Città Mondo.</p>
        <p>Abel ne ha attirati un paio in un vicolo cieco, con la sua rivoltante tecnica di persuasione e falsa ingenuità. Kain li ha stritolati con la sua nebbia nera, come tentacoli di piovra. Li ha lasciati urlare un po’, affinché i loro compagni si sentissero in dovere di intervenire. I primi tre li ha fatti fuori Shem con una bella scarica di elettricità. Agli ultimi hanno pensato Tevani e Caleb: metà si sono suicidati o ammazzati a vicenda, in preda a illusioni disumane, altri si sono ritrovati gli arti annodati al collo e i fucili infilati in gola. Solo Anasia non ha preso parte alle danze, restandosene in disparte con me in braccio. Non so se l’abbia fatto per ripudio alla violenza, o se per causa mia.</p>
        <p>In ogni caso, mi sento inutile... ci sentiamo inutili. Dobbiamo cambiare, evolvere, se vogliamo essere di qualche utilità, se vogliamo riporre qualche speranza in una nuova vita. Abbiamo compreso che la nostra fuga non avrà mai fine, di questo passo. Dobbiamo lasciare la Città Mondo, cercare scampo su una colonia tra le più lontane. Ma valicare lo spazio aereo della Città senza autorizzazione è un’impresa ardua anche per un gruppetto come il nostro, specie se si deve trascinar dietro un peso superfluo e ributtante come il nostro.</p>
        <p>Oggi c’è stato uno scontro dei peggiori, contro una squadra di eliminatori appoggiata da un mezzo corazzato. Persino Caleb si è messo a sanguinare. Mentre i nostri fratelli si riprendono dalla battaglia, a cose fatte, noi strisciamo fino alla pila di cadaveri dei nemici. Alcuni sono sfigurati, sventrati dai colpi ricevuti o bruciati fino all’osso. Altri, tuttavia, hanno conservato il loro aspetto umano anche nella morte. Corpi più piacevoli dei nostri, ci rendiamo conto con amarezza. Hanno braccia, gambe e un busto, non sono mostri informi come noi.</p>
        <p>Se solo potessimo assomigliare a loro. Ancora in vita, possibilmente.</p>
        <p>Anasia sopraggiunge alle nostre spalle e ci solleva da terra come un cagnetto addomesticato. È l’unica a non provar ribrezzo di noi, forse perché lei stessa ci ha ridotti in questo stato, forse perché sa leggerci nella mente e nel cuore, al di là della nostra orrenda scorza. Ci accarezza, pensosa, mentre il suo sguardo triste aleggia sulla montagna di vite buttate via.</p>
        <p>All’improvviso si irrigidisce, ci guarda con quell’espressione che già conosciamo.</p>
        <p>- Lo pensi davvero, Nahash? - ci interroga.</p>
        <p>Pensare cosa?</p>
        <p>- Vorresti avere un corpo come il loro, come quello che ti ho portato via...</p>
        <p>Le si assottiglia la voce, fa una pausa, si riprende. Ci fissa con quei suoi occhi color cielo.</p>
        <p>- Posso dartelo, se vuoi. Posso insegnarti come fare.</p>
        <p>La fissiamo a nostra volta, senza il coraggio di sbattere le palpebre. Dice sul serio?</p>
        <p>Proviamo a rispondere, ma produciamo appena un sibilo irritante. Non importa, Anasia sa che non vorremmo altro al mondo.</p>
        <p>Restiamo a guardare, mentre separa i corpi meglio conservati. Li spoglia, li osserva, li studia. Brandisce la sua lama sempre affilata, che preferisce a qualunque arma da fuoco. Ci guarda una volta ancora, scuote la testa, sospira.</p>
        <p>E comincia a tagliare. Pelle, carne, ossa. Di uno prende le braccia, di un altro le gambe, di un terzo il busto. Il suo viso è pallido e rigido, più morto di quello dei morti. Si netta il sangue dalla fronte con il dorso della mano, mentre accosta le parti. Poi si siede e inizia a cucire, con un ago grosso e un filo robusto. Un’ora dopo, valuta il frutto del suo lavoro: una bambola di carne flaccida solcata di cicatrici e spesse cuciture. Annuisce, soddisfatta.</p>
        <p>- Adesso tocca a noi due, insieme - annuncia.</p>
        <p>Seguiamo alla lettera le sue istruzioni, anche se non crediamo di aver mai fatto nulla di tanto disgustoso. Insinuiamo la parte serpentina del nostro corpo nell’incavo svuotato del busto cadaverico, dov’era radicato il collo prima della decapitazione. Spingiamo a fondo nella melma di sangue e viscere, finché la nostra testa s’incassa nel corpo come può.</p>
        <p>Senza preavviso, Anasia prende a cantare. Una melodia lieve e insinuante che risveglia in noi reazioni inconsuete. È come se il nostro corpo si allungasse oltre i limiti del consentito, come se i peduncoli che usiamo a mo’ di zampe stessero infine rivelando la propria reale natura. Tastano la carne morta che indossiamo come un abito, l’assaggiano, se ne impadroniscono, come tendini miracolosamente rinsaldati ai muscoli dopo un orribile incidente. Proviamo qualcosa di molto simile al piacere.</p>
        <p>A un tratto, scopriamo di poter controllare gli arti superiori della bambola di carne come se ci appartenessero. Muoviamo il collo, riusciamo a guardarci!</p>
        <p>Anasia smette di cantare, l’incantesimo giunge a una brusca fine.</p>
        <p>Facciamo per protestare - siamo prigionieri come e più di prima, in questo momento - ma nostra sorella ci zittisce e spiega che dobbiamo imparare il canto, per usarlo da soli in futuro, ogni volta che ci servirà. Non crediamo di poterlo fare, ma ci sottovalutiamo. In parte è dovuto ai nostri poteri latenti e instabili, simili a quelli di Anasia come a quelli di Tevani. In parte è causato dalla mutazione impostaci da nostra sorella: tanto violenta e disperata da trasferire in noi parte di ciò che lei stessa è.</p>
        <p>Non è facile, tutt’altro. Passano ore di frustranti tentativi, siamo stremati, siamo collerici, le note della musica ci sfuggono come pesci attraverso le maglie di una rete sfilacciata. Un po’ alla volta, tuttavia, le riusciamo a dominare.</p>
        <p>Sta calando un tramonto cremisi, sull’asfalto rosso sangue, quando ci alziamo sulle nostre nuove gambe. Siamo instabili e perplessi come un cerbiatto appena partorito - e altrettanto luridi. Ma siamo allegri come non eravamo mai più stati, dopo l’incendio.</p>
        <p>Anasia ci sorride, ma è ancora triste. Noi mostriamo le gengive spoglie nel sorriso più verace.</p>
        <p>Finalmente. Finalmente.</p>
    </section>
</article>