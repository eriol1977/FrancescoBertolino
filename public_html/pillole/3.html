<article>
    <header>
        <p class="article_title">Nahash</p>
        <p class="article_subtitle">(3/6)</p>
    </header>
    <section>
        <p>Adoro svegliarmi al tocco delle sue carezze, sentire la sua pelle sulla mia. Tengo gli occhi chiusi e mi godo il momento.</p>
        <p>Sorrido al pensiero che chiunque, al mio posto, balzerebbe in piedi urlando.</p>
        <p>E dire che Veleno è un bellissimo esemplare della sua specie: la livrea di scaglie nere e arancioni rifulge come metallo liquido, i suoi occhi sono più inquisitivi e attenti di quelli dei miei cosiddetti "fratelli". Il debole calore trasmesso dall'abbraccio delle sue spire mi dona più conforto di quanto ne abbia mai ricevuto in tutta la mia vita.</p>
        <p>Fin dal primo istante avevo compreso che c'era uno strano legame tra noi: non sapevo spiegarmelo - e ancora non ci riesco, a dire il vero - ma a tratti, senza preavviso, le nostre menti si sfioravano. Avvertivo le sue esigenze come se fossero mie, a volte provavo persino i suoi... sentimenti? Non so se sia appropriato chiamarli così.</p>
        <p>Posso giurare di aver provato la sua stessa fame, durante la prima notte della nostra convivenza forzata, così come ho sentito un grande appagamento nelle mie viscere, quando Veleno ha addentato il topo. Se chiudevo gli occhi e mi rilassavo, mi ritrovavo a cacciare insieme a lui, il mio corpo che strisciava sinuoso nell'erba alta, la lingua che saggiava i misteriosi sapori dell'aria... Poi la tensione dell'agguato, lo scatto improvviso, i canini che affondavano nel pelo e nella carne, il gusto salato del sangue...</p>
        <p>Inutile dire che divenne il mio passatempo preferito. Come avevo potuto vivere, fino ad allora, senza provare l'ebbrezza della caccia, dell'imboscata, del tranello mortale?</p>
        <p>Peccato che non avessi un vero controllo su questo legame. A volte funzionava, a volte no, e comunque ero sempre un semplice spettatore, ruolo che presto cominciò a starmi stretto.</p>
        <p>Un pensiero eccitante si impadronì di me e mi accompagnò giorno e notte, tramutandosi in ossessione. Quali meravigliose possibilità si sarebbero aperte dinanzi a me, se fossi stato in grado di sfruttare la connessione tra me e Veleno per ordinargli cosa fare, e quando?</p>
        <p>Cercai di comprendere come stabilire un legame tra noi tutte le volte che ne avessi voglia. Non fu un’impresa facile, ma avevo parecchio tempo libero nella gabbia...</p>
        <p>Mi immaginai che la mia mente avesse occhi per scrutare in quella di Veleno, e dita per sondarne i delicati meccanismi. Per assurdo che fosse, i miei sforzi cominciarono a dar frutti. Sulle prime la mente di Veleno si chiudeva dinanzi a me come un cancello, irritata dalla mia presenza. Più di una volta rischiai di farmi rifilare un morso letale. A poco a poco, eppure, Veleno si abituò ai miei tentativi, il cancello si socchiuse, e infine riuscii a entrare.</p>
        <p>Esaltato da quella conquista, non mi resi conto che le mie tribolazioni erano appena cominciate. Una cosa era farmi strada fin laggiù, un'altra comprendere il funzionamento di quella mente e come trarne vantaggio, senza far del male né a Veleno né a me stesso. Non ci volle molto per capire quanto fosse complessa la struttura di un intelletto, fosse anche quello di un semplice rettile. Quasi persi la ragione nel tentativo di obbligarlo a fare quel che volevo io: avanza in quella direzione; insegui quel ratto; infilati sotto quella roccia, e così via...</p>
        <p>Niente da fare.</p>
        <p>Nel frattempo dovetti anche guardarmi le spalle - che novità! - dalla malizia dei miei fratelli: non appena si resero conto di quanto fosse importante per me la presenza di Veleno, e di come il loro brutto scherzo avesse ottenuto il risultato inverso di rendermi felice come mai prima d'allora, fecero di tutto per convincere nostro padre a sbarazzarsi del serpente. Stuzzicato dal suo irragionevole odio nei miei confronti, Adam fu subito pronto a obbedire al loro capriccio.</p>
        <p>Se alla fine nulla accadde, fu ancora una volta per merito di Anasia, l'unica che nutrisse un briciolo di reale affetto verso di me. La vidi usare tutta la sua abilità verbale per far cambiare idea a nostro padre, con argomentazioni che suonavano logiche e razionali, ma che a ben pensarci poggiavano l’una sull’altra come fragili castelli di carta. Funzionò, per mia fortuna. Mia sorella riuscì a circuire nostro padre per convincerlo a lasciarmi in pace.</p>
        <p>L'episodio mi insegnò un'importante lezione: avevo sbagliato tutto nell'addestrare Veleno.</p>
        <p>Non era con la forza e con l'imposizione che avrei ottenuto la sua obbedienza. Dovevo agire sui suoi desideri, sulle sue pulsioni, illuderlo che ciò che lo inducevo a fare fosse in realtà frutto del suo istinto e della sua propria volontà.</p>
        <p>Imparai presto, e bene.</p>
        <p>Avevo passato tutti gli anni della mia vita a udire che ero un esperimento fallito, un soggetto pericoloso e imprevedibile che poteva un giorno venire a manifestare poteri oscuri e pericolosi. Dopo aver scoperto cosa potevo fare con Veleno, cominciai a dar ragione a quelle voci.</p>
        <p>Volevo che strisciasse in una precisa direzione? Celavo le altre alla sua vista, come se quella fosse l'unica via.</p>
        <p>Volevo che azzannasse un topo o una qualche altra bestiolina? Dovevo solo convincerlo di aver fame.</p>
        <p>E per spingerlo a strisciare in un pertugio? Niente di meglio di una bella sensazione di paura, l'ombra impalpabile di un feroce predatore alle sue spalle.</p>
        <p>Grazie a quell'intuizione, ho fatto più progressi nel giro di alcuni giorni che in tutte le settimane precedenti.</p>
        <p>Manca qualcosa, però, per giudicarmi soddisfatto. Una prova nel mondo reale, al di là dell’universo protetto e ampiamente conosciuto del giardino. Un luogo dove poter affrontare insidie vere e veri nemici.</p>
        <p>Oggi Veleno mi ha svegliato a notte fonda, la casa è ancora buia e silenziosa. Che mi abbia letto nel pensiero?</p>
        <p>Fisso il buio tra le sbarre della gabbia, mentre gli accarezzo il capo.</p>
        <p>Ho preso la mia decisione.</p>
    </section>
</article>