<article>
    <header>
        <p class="article_title">Nahash</p>
        <p class="article_subtitle">(2/6)</p>
    </header>
    <section>
        <p>Me ne sto seduto al centro del giardino con lo sguardo fisso a terra, una statua senza pensieri sotto il cono di luce che spiove dal soffitto. Ho già da tempo esplorato ogni palmo del mio verde dominio, conosco a memoria ogni foglia, ogni sasso ed ogni petalo di fiore. L’interesse per il recinto di sbarre dorate che cinge il mio regno è ormai sbiadito, insieme alla speranza di poterlo valicare, un giorno.</p>
        <p>Il tedio è diventato parte di me, eppure lo preferisco di gran lunga alle deludenti interazioni umane che di tanto in tanto mi tocca sopportare. Non avrei neanche dovuto pensarci, accidenti a me: avverto subito l’avvicinarsi dei miei adorabili fratelli, annunciato da uno scoppio di risatine malevole.</p>
        <p>- Ehi, mostro!</p>
        <p>- Vieni fuori, mostro!</p>
        <p>Non so se mi irrita maggiormente l’insulto o la mancanza di fantasia di Shem e Caleb. “Mostro” è il massimo a cui possano arrivare le loro testoline, e dire che sono più vecchi di me. Come sempre, non mi degno di rispondere, mentre attendo che Tevani faccia la sua parte. È lei la peggiore, quella che odio di più: quanto a malizia e crudeltà, può dare del filo da torcere persino a nostro padre.</p>
        <p>La sento armeggiare con qualcosa al di là delle sbarre, quasi alzo lo sguardo per controllare, ma decido che non ne vale la pena. Un attimo dopo, la sua voce squillante annuncia il prossimo passo del gioco:</p>
        <p>- Ti abbiamo portato un regalo! Per farti compagnia! Prendilo!</p>
        <p>Plof.</p>
        <p>È il suono di un corpo molle cadutomi vicino ai piedi, che continuo a fissare con ostinazione. Ascolto le gran risate dei miei fratelli e i loro passi che si allontanano di corsa dalla gabbia, di certo per non farsi sorprendere da nostro padre con le mani nel sacco. Il che significa che il misterioso scherzo non promette nulla di buono. Il che, a sua volta, mi spinge finalmente ad alzare gli occhi.</p>
        <p>Un serpente!</p>
        <p>Faccio appena in tempo ad associare la sua forma a quella che ho conosciuto negli olo-libri - dono segreto e preziosissimo di Anasia - che il rettile solleva il capo affusolato e mi sibila contro. La sua testa ondeggia come un pendolo sul corpo flessuoso, esprime tutta la comprensibile furia di chi è stato manipolato e gettato per aria come un oggetto inutile.</p>
        <p>In base a ciò che ho appreso dalle mie letture, dovrei essere terrorizzato: un serpente inferocito sta per conficcare i canini grondanti veleno nel mio corpo, uccidendomi tra indicibili spasmi di dolore. Eppure osservo il muso della serpe e vi riconosco occhi uguali ai miei: gialli, alieni, ostili e incomprensibili a chiunque non sappia leggervi dentro.</p>
        <p>Ma io so farlo.</p>
        <p>D’istinto, allungo una mano e gliela poggio in testa. L’ho visto fare a dei bambini con i loro cani, nei soliti olo-libri. Pensavo che la sua pelle fosse viscida e fredda al tatto, ma non lo è: le mie dita sfiorano un scorza ruvida, secca, eleganti anelli intrecciati di scaglie nere e arancione cupo. Per una sorta di miracolo, invece di affondarmi le zanne nella pelle morbida della mano, il serpente si ritrae di scatto. Mi fissa negli occhi con un briciolo di perplessità e offesa - o forse sono soltanto io che proietto le mie emozioni umane sul suo muso scaglioso.</p>
        <p>Non ritiro la mia mano, la tengo sospesa come un’eco della carezza che gli ho appena regalato. La sua testa dondola avanti e indietro come un’altalena, seguendo un ritmo blando. Dà l’impressione di essersi calmato. Non adagia il capo al suolo, anzi lo riavvicina a poco a poco, titubante, alla mia mano. Forse ha deciso di punirmi per l’affronto e vuol farmi infine assaggiare il suo veleno. Faccio ancora in tempo a scostarmi, se lo voglio.</p>
        <p>Niente da fare. Avverto di nuovo la sua pelle ruvida sotto i polpastrelli, poi la carezza della lingua biforcuta sul palmo della mano. Mi sta sondando, come io ho fatto con lui. Non avverto ostilità nelle sue movenze, gesti misurati di un essere vivente che si spinge a conoscerne un altro al di là di ogni cautela. Niente perfidia né preconcetti nel suo atteggiamento verso di me, niente bassezze. Se questa bestia mi morderà, lo farà soltanto per fame o per paura, o perché gliene ho dato un buon motivo - al contrario dei membri della mia amata famiglia.</p>
        <p>Sobbalzo al suono di una risata allegra.</p>
        <p>È questa la mia voce, quando rido?</p>
    </section>
</article>