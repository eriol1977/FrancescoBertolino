<article>
    <header>
        <p class="article_title">Nahash</p>
        <p class="article_subtitle">(1/6)</p>
    </header>
    <section>
        <p>Perché non mi lascia in pace?</p>
        <p>Sempre la stessa tortura, la stessa umiliazione. C’è mai stato un giorno diverso da questo?</p>
        <p>Abbasso lo sguardo sulle mie mani, dita lunghe e sgraziate, nocche sporgenti. Cerco di isolare i miei pensieri in quell’altra esistenza, quel mondo che esiste appena nella mia mente, fuori dalla gabbia del mio giardino, lontano da tutto e da tutti.</p>
        <p>Non serve, non è mai servito.</p>
        <p>Il suo sguardo mi marchia a fuoco. Non ho bisogno di alzare gli occhi per sapere che è lì in attesa, oltre le sbarre, le braccia incrociate sul petto, la fronte aggrottata in tre valli profonde. Le sue sopracciglia mi hanno sempre fatto paura, sono le ali di un uccello da preda in picchiata.</p>
        <p>- Devi guardarmi quando ti parlo. È un concetto semplice, non l’hai ancora capito?</p>
        <p>Non avverto rabbia nelle parole di mio padre, o forse non so distinguervi altre emozioni, perché è l’unica che mi riserva, a parte la delusione. Oltre al rimorso per avermi permesso di vivere, quando poteva strangolarmi nella culla.</p>
        <p>Le mie dita si stringono a pugno sulle ginocchia. Mi concentro sul reticolo di tendini e vene azzurrine sotto la pelle. Magari potessi strozzarmi da solo con queste mani e farla finita. Mio padre sarebbe finalmente fiero di me.</p>
        <p>- Non farmelo ripetere, Nahash. Lo sai cosa succede se mi costringi a entrare.</p>
        <p>Una seconda voce lo interrompe: - Padre, per favore!</p>
        <p>Rilasso un po’ le mani. Mi accorgo che stavo trattenendo il fiato.</p>
        <p>Sollevo lo sguardo sulle sbarre dorate che fanno da confine al mio regno. Al di là di esse, Anasia mi sorride, gli occhi celesti pieni di compassione. Mi fa male e mi fa bene, allo stesso tempo. Mi ha salvato la vita quando ero in fasce e continua a farlo ogni maledetto giorno della mia esistenza.</p>
        <p>- Basta, per oggi, ve ne prego! Mio fratello è stanco...</p>
        <p>Sento la smorfia sprezzante di Adam senza neanche guardarlo in faccia. Preferisco concentrarmi sui lineamenti soavi del volto di mia sorella, sulla sua pelle scura che mi rammenta la dolcezza della notte. Il viso di marmo di mio padre è una macchia pallida che non intendo mettere a fuoco.</p>
        <p>- Stanco! - Una risata secca. - Non ha fatto altro che ignorare le mie domande, il mentecatto. Forse non capisce più la nostra lingua. Un regresso mentale che non mi stupirebbe affatto, figlia: la sua mente è del tutto instabile, inaffidabile, pericolosa.</p>
        <p>- Ha soltanto bisogno di tempo, e pazienza.</p>
        <p>- Sono anni che lo ripeti, eppure non vedo risultati. È una totale perdita di tempo.</p>
        <p>- Se lo lasciassi uscire...</p>
        <p>- Ne abbiamo parlato fino a sfiancarci. La risposta è no e lo sarà sempre.</p>
        <p>- Ma, padre...</p>
        <p>- Non voglio vederlo vagabondare per la casa e il laboratorio. Metterebbe a rischio il nostro lavoro. Potrebbe nuocere ai tuoi fratelli. Ricordi cos'è successo a Caleb?</p>
        <p>- Caleb è stato uno sciocco. È entrato nel giardino senza il tuo permesso, al solo scopo di tormentare questo povero infelice.</p>
        <p>Mio padre scatena la sua odiosa risata.</p>
        <p>- Il nostro povero infelice l’ha quasi ridotto in coma! Caleb non è certo di fibra delicata, ma quando l’ho trascinato via era squassato dalle convulsioni, sbavava come un cane rabbioso. Ecco perché questa cosa deve restare dietro le sbarre.</p>
        <p>Questa cosa.</p>
        <p>Mi ha già chiamato con nomi peggiori. Soprattutto quel giorno, quando quel bastardo che non riconoscerò mai come fratello ha provato a sfidarmi qui dentro, nel mio territorio. Non so bene come, ma gli ho infilato in testa le immagini dei mostri che popolano i miei incubi. Ne é quasi morto, quel pusillanime, e dire che io devo affrontarli ogni volta che chiudo gli occhi per dormire.</p>
        <p>Anasia non si arrende, non l’ha mai fatto, glielo devo riconoscere. Peccato che i suoi sforzi siano sempre stati inutili.</p>
        <p>- Me ne occuperò io, se gli permetterai di uscire. Prometto di non levargli gli occhi di dosso. Al minimo segnale di problemi, lo riporterò in gabbia.</p>
        <p>- Potresti anche non riuscirci.</p>
        <p>- Tu stesso continui a ripetere che è un buono a nulla, che non è in grado di svolgere nessuno degli esercizi che gli imponi.</p>
        <p>- Eppure sono certo che se la cavi benissimo con altre cose. Cose oscure che non possiamo controllare.</p>
        <p>Qualcosa nella sua voce mi convince a guardarlo per la prima volta. Odio il rettangolo del suo volto, incorniciato dalla barba fine. Odio quel naso, che si protende dalla fronte come un becco tagliente. Odio i suoi zigomi spigolosi, gli occhi severi e sprezzanti.</p>
        <p>Eppure amo scorgervi un bagliore di paura, quando li fisso con tutta la mia forza, come adesso. Da qualche parte, dentro quella mente ostile e nebulosa, si contrae una gemma solida di terrore di cui vedo i riflessi sin da qui.</p>
        <p>Mio padre fa un passo indietro, senza volerlo.</p>
        <p>È l’unico attimo di felicità della mia giornata.</p>
        <p>- Ho perso il mio tempo, come sempre. Il discorso è chiuso.</p>
        <p>Gira le spalle e se ne va, rigido. Mi lecco le labbra, quando lo fa. Un gesto grottesco che non riesco a trattenere.</p>
        <p>Anasia continua a fissarmi, compassionevole, gentile. Non c’è traccia d'odio o ripulsa sui tratti distesi del suo volto, solo tristezza. Anch’io mi sento triste, perché so che tra un istante se ne andrà e mi lascerà solo.</p>
        <p>Prima, però, afferra le sbarre tra le mani e vi preme il volto.</p>
        <p>- Non perdere la speranza, fratello: prima o poi uscirai di qui, te lo prometto. Ci metterò tutta me stessa.</p>
        <p>Le sue parole dovrebbero riempirmi di felicità, invece mi danno i brividi. A volte, per brevi attimi, le visioni si impadroniscono della mia mente, e allora riesco a scorgere brandelli fumosi del mio futuro.</p>
        <p>Questa volta ho visto due cose affiorare dalla nebbia, due cose che temo senza comprenderle: un serpente e un berretto da giullare.</p>
        <p>- Un giorno conoscerai la libertà - ripete Anasia.</p>
        <p>Proprio non riesco ad esserne felice.</p>
    </section>
</article>