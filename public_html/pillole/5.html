<article>
    <header>
        <p class="article_title">Nahash</p>
        <p class="article_subtitle">(5/6)</p>
    </header>
    <section>
        <p>Devo essere morto e piombato all’inferno, perché non riesco a trovare altra spiegazione. Le fiamme divorano il mio regno, le piante bruciano, i miei rettili cercano scampo tra le rocce. Sto soffocando, devo capire cosa... Una burla dei miei fratelli, forse? Hanno deciso di farmi fuori una volta per tutte, col beneplacito di nostro padre?</p>
        <p>Scorgo la sagoma possente di Caleb: passa di corsa oltre la corona di fuoco, riflettendone i bagliori con la pelle foderata di metallo.</p>
        <p>- Aiuto! - urlo.</p>
        <p>Caleb non mi ha mai rivolto l’attenzione prima, perché dovrebbe farlo adesso? Infatti non mi degna di uno sguardo e scompare.</p>
        <p>Avverto una pressione sui piedi: è Veleno. Se un serpente può esprimere disperazione, è questo che leggo sul suo muso, nei suoi frenetici tentativi di avvinghiarmisi alle gambe. Lo sollevo e me lo metto al collo come una sciarpa di carne ruvida. È pesante, è cresciuto parecchio durante gli anni, come me.</p>
        <p>Altri accorrono strisciando, saltando, trascinandosi sulle zampe tozze. A tutti quanti ho dato un nome, durante gli anni: Squamoso, Divoratopi, Occhineri, Sibiloargento...  Sono i miei amici e i miei fratelli, gli unici compagni nell’eterna prigionia. Vorrei poterli stringere a me e con loro correre verso la salvezza, ma la verità è che io stesso non so che fare, dove andare. Il panico si insinua nella mia mente come il fumo nei miei polmoni. Tossisco, mi lacrimano gli occhi.</p>
        <p>Altre figure umane transitano fuori dalla gabbia, le distinguo più per forza d’abitudine che vedendole davvero. Il passo strascicato di Shem, l’andatura altera di Tevani. Con il passare del tempo lui è diventato sempre più orrendo, il riflesso fisico di un carattere servile e perverso, contorto come la sua schiena. In lei invece - odio ammetterlo - è sbocciata una bellezza fredda che vorrei sciogliere tra le mie braccia. Vorrei possederla e distruggerla.</p>
        <p>In questo preciso istante, vorrei soltanto che mi aiutasse a sopravvivere.</p>
        <p>- Aiuto!</p>
        <p>Gli occhi gelidi di Tevani mi inquadrano per un solo istante. Mi sorride, prima di distogliere lo sguardo. In cuor suo sono già condannato, e non gliene importa assolutamente nulla. I gemelli arrivano correndo e la trascinano via con loro. Il Bianco e il Nero, ma sono neri entrambi, cuori maligni, bastardi senza speranza.</p>
        <p>- Nahash! Nahash, dove sei?</p>
        <p>Lei, almeno, non mi ha abbandonato. Temevo che proprio oggi, dopo anni trascorsi a controllarmi come un bambino capriccioso, mi dimenticasse.</p>
        <p>- Qui! - sbraito e tossisco.</p>
        <p>Le fiamme si fanno sempre più arroganti. Un pezzo di soffitto incendiato si schianta al suolo a un passo dai miei piedi, investendomi con una pioggia di scintille roventi.</p>
        <p>- Vieni da me, presto!</p>
        <p>Eseguo l’ordine meglio che posso, tossendo, inciampando - il cielo mi perdoni - calpestando i miei fratelli rettili. Sento la loro angoscia e il loro dolore farsi strada dentro di me. La connessione tra noi è persino più forte di quanto credessi: il panico permette loro di allagare la mia mente con immagini tremende di terrore e morte.</p>
        <p>- Basta!</p>
        <p>Commetto un crimine che mi assillerà per sempre: chiudo le barriere della mia mente, li escludo dalla mia vita. Non posso aiutarli, non voglio sentire i loro lamenti funebri nella mia testa, la loro pelle che sfrigola come carta secca. Moriranno abbandonati dall’unico essere umano con cui abbiano mai comunicato.</p>
        <p>Raggiungo la dentatura di sbarre dorate della gabbia. Anasia è dall’altro lato, strizza le spranghe di metallo come se volesse piegarle a forza. Caleb potrebbe farcela, ma non ci proverebbe mai. Lei non ci riuscirà. Capisco subito che è spinta dalla disperazione. Non ha un piano, non ha idea di come trarmi in salvo.</p>
        <p>La paura di morire mi sottrae ogni inibizione, mi strappa via la maschera che ho sempre usato.</p>
        <p>- Aiutami, ti prego! Non voglio morire!</p>
        <p>Piango, strepito, scuoto le sbarre, mi urino addosso, perdo ogni controllo. Sento Veleno sobbalzare abbarbicato alla mia gola, la sua lingua fredda che mi guizza sulle guance. Sento il morso delle mandibole di fuoco sulla mia schiena. Vedo la mia angoscia riflessa negli occhi di Anasia. Morirò, morirò tra dolori atroci!</p>
        <p>- Non voglio! Non voglio! Ti prego!</p>
        <p>Anche Anasia è in lacrime. Infila le braccia nella gabbia e mi afferra i polsi. Inizia a cantare, ma non è il suo solito canto, melodioso e dolce, che accarezza l’anima di chi l’ascolta, che seduce e incanta. È un canto stridente, dissonante come un urlo di dolore prolungato. Mi colpisce come un maglio, mi sventra, mi azzera, mi riduce.</p>
        <p>Mentre sento il mio corpo rimpicciolire come una spugna strizzata tra le mani di un gigante, la mia mente si allarga e scoppia. Sono i pensieri di Veleno quelli che piovono davanti a me, dentro di me, che diventano i miei pensieri, i nostri. Le mie sensazioni con le sue, le mie emozioni con le sue, i miei istinti, le mie brame, le mie paure. Il tempo rallenta, si ferma, riprende e scorre di nuovo.</p>
        <p>Un vagito osceno, metà pianto di nascituro e metà urlo assassino, mi sfugge tra le labbra, mentre le mani forti di Anasia mi trascinano fuori dalle sbarre. L’impossibile è ora possibile. Gli occhi di mia sorella mi scrutano per un istante. Ai limiti della mia coscienza, vi scorgo un istante di trionfo, e quindi orrore indescrivibile, rimorso.</p>
        <p>La mia lingua guizza a saggiare l’aria rovente. È biforcuta, come quella di Veleno. Non mi sento braccia e gambe, e in effetti non li ho più. Ho il corpo sinuoso di una serpe attaccato al collo. Gorgoglio un verso sibilante e scuoto il capo, pesante come quello di un umano. Anasia singhiozza e mi stringe a sé come un bambino, si lancia in corsa tra le fiamme che divorano la casa di mio padre. Colpi sordi rimbombano all’esterno, come se l’incendio non fosse abbastanza, come se qualcuno, là fuori, avesse deciso di stritolarci tra le macerie e seppellirci insieme alle ceneri.</p>
        <p>Mentre Anasia corre, piange e incespica, colgo il riflesso di me stesso in uno specchio dalla gran cornice d’oro: proprio un bel quadro. Una serpe antropocefala dalle vertebre sporgenti, dalle spire coperte di ripugnanti peduncoli rosa. Uno scherzo della natura, un’aberrazione, un mostro.</p>
        <p>Sì, sono all’inferno.</p>
    </section>
</article>